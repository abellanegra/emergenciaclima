# NdP Actuem juntes davant l'emergència climàtica

Els moviments socioambientals de Catalunya es troben a Cal Cases per fer front comú davant la situació d'emergència climàtica i ecològica global. 
Exigir als mitjans responsabilitat i una informació a l'alçada del repte és un dels principals objectius que es plantegen.

El passat cap de setmana es van celebrar les jornades *Emergència Climàtica, actuem juntes?* organitzades per **Cal Cases** amb un èxit de participació absolut. 
Més d'un **centenar de persones** procedents de diferents col·lectius i moviments socials, així com persones a títol individual, van poder participar en xerrades, debats i activitats amb l'objectiu comú de **compartir enfocaments, experiències i ganes de treballar** colze a colze per fer front a **l'emergència climàtica** en la que ens trobem actualment a causa d'aquest sistema que ens està abocant al col·lapse.

L'emergència climàtica fou l'eix vertebrador sobre el que pivotaren les jornades, que comptaren amb la intervenció de l'investigador del CREAF, **Jofre Carnicer**, de l'activista experta en canvi climàtic i COPs, **Anna Pérez**, i del periodista del SICOM, **Josep Cabayol**. 
I és que una de les preocupacions principals de tots els participants, així com de part de la societat, **és la indiferència, la desinformació i la inacció** davant de la situació d'urgència en la que ens trobem. 
Els experts ens donen **11 anys per actuar** de manera ambiciosa si volem minimitzar els impactes que el canvi climàtic tindrà sobre el planeta i sobre les nostres vides. 
Perspectiva de la qual encara ens trobem lluny i que ens obliga com a societat civil a **teixir aliances i buscar sinèrgies** per fer front comú a aquesta conjuntura.

Si volem actuar, i estar-hi a temps, és necessari fer arribar aquest missatge a l'opinió pública i que **l'emergència climàtica esdevingui un dels centres del debat polític i social**. 
Tanmateix és imprescindible per aquesta tasca que els mitjans de comunicació actuin amb rigurositat i responsabilitat professional. S'ha d'aconseguir que mitjans públics i privats **abandonin el camí de la indiferència**, el tractament superficial i la desinformació i comencin a transmetre el missatge d'estat d'emergència i de la necessitat de fer-hi front.

Precisament amb aquest objectiu, i fruit d'aquestes jornades, en va sortir la proposta d'iniciar una **campanya, amb el nom de #OnÉsElClima** que té la voluntat de fer palesa aquesta invisibilització permanent i sistemàtica que els mitjans de comunicació estan duent a terme en relació a l'emergència climàtica.
Via xarxes socials i internet, i analitzant el tractament diari dels diferents mitjans de comunicació, es pretén **denunciar aquest greuge** i forçar a revertir la tendència. A més, es vol acabar amb la suposada equidistància respecte els diferents punts de vista entorn el canvi climàtic (donant veu als negacionistes, com si aquests fossin una part representativa) i que hi hagi una proporcionalitat acord amb els grans consensos de la gran majoria de la comunitat científica.

Finalment, i com a primer pas per prendre el nou rumb informatiu, **s'emplaça a tots els mitjans de comunicació a assistir, i cobrir, l'acte organitzat per SICOM el dia 6 d'abril a Barcelona (c/ Calàbria, 66)**, i que comptarà amb la participació durant tot el dia (de 9 del matí a 9 de la nit) de **50 investigadors/es científiques explicant la realitat d'emergència climàtica** en la que ens trobem.

Els col·lectius als qui pertanyen els participants de les jornades: 

- 350BCN
- Apassos 
- Arran de Terra
- Bitxacs 
- Asociación de Permacultura Íbera de la Biorregión NordEste
- Centre cultural de Marata 
- ClimAcció
- Climático!
- Ecologistes en Acció 
- El Guaret
- Energia Gara Nafarroa
- Enginyeria sense Fronteres
- Entrepobles
- Rebel·lió o Extinció (coneguts amb les sigles XR)
- Friday4Future
- La Raval
- Les Agulles
- Moviment per la justicia climatica
- l'ODG (Observatori del deute en la globalització)
- Plataforma per la qualitat de l'aire
- Prou Sal
- Red de transición
- Rise2020
- Salvem Salau
- SEBA
- Cooperativa Sequoia
- Som Energia
- SOS Costa Brava
- SOS Pirineus
- Col·lectiu Talaia/Terral
- Comunitat Vidalia
- Xarxa per la sobirania energetica
- Comunitat Cal Cases

